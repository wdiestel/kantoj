# Vespera Kanto

  *de Matthias Claudius, 1778,
  melodio de Joh. A. P. Schulz (1747-1800),
  traduko de W. Diestel*

La luno surĉiele  
jam staras kaj orhele  
la steloj brilas jen.  
Silentas la arbaro  
kaj el la herbomaro  
leviĝas nun nebulkurten'.  

La tago adiaŭas,  
krepusko nun ĉirkaŭas  
la mondon per trankvil'.  
Ĝi estas kvazaŭ lito,  
en kiu afliktito  
ripozu de la malfacil'.  

La lunon kaŝas nubo,  
kaj en ni kreskas dubo.  
ĉu ronda estas ĝi.  
Konante ne la tuton,  
ja ofte miskonduton  
al la aferoj montras ni.

Nin, homojn fierantajn,  
pekulojn povrajn vantajn,  
jam ĝenas bagatel'.  
Ni blovas sapvezikojn  
kaj serĉas artifikojn,  
foriĝas plu de l' vera cel'.  

Ekkuŝu do, gefratoj,  
de nia Di' gardatoj!  
Fridetas nokta klar'.  
Ho Di', ne furiozu,  
por ke ni nun ripozu;  
saniĝu dorme la najbar'.  
